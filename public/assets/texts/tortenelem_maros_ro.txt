***Prezentarea Județului Mureș
Situat în partea centrală a țării, urmând cursul râului omonim, Județul Mureș coboară în trepte de pe crestele Carpaților Răsăriteni înspre Câmpia Transilvaniei și Podișul Târnavelor. Relieful de podiș și colinar ocupă jumătate din întinderea județului, cealaltă jumătate fiind rezervată dealurilor subcarpatice și munților vulcanici Călimani și Gurghiu. 6696 kilometri pătrați constituie suprafața județului Mureș. Aceasta reprezintă aproape trei procente din întinderea actuală a României, iar cei circa 579.000 locuitori au o pondere similară în întregul populației țării. 48,8 la sută din populația județului locuiește în mediul urban: la Târgu Mureș, Reghin, Sighișoara, Târnăveni, Luduș, Sovata, Iernut, Miercurea Nirajului, Ungheni, Sărmașu și Sângeorgiu de Pădure, iar 51,2 la sută în mediul rural, în 91 de comune cu 486 de sate. Localitatea reședință de județ este municipiul Târgu Mureș.

Principalele resurse naturale ale județului sunt constituite de gazele naturale, rocile pentru materiale de construcție, izvoarele minerale clorurosodice, pădurile.

Complexă și diversă, economia județului impune nume care suscită interes și respect în domeniile extracției gazelor naturale, energiei electrice și termice, chimiei, exploatării și prelucrării lemnului, materialelor de construcții, alimentar. Un loc aparte îl ocupă fabricile de mobilă, în special mobilierul sculptat, unitățile producătoare de geamuri și sticlă, ceramică – la Târnăveni, Târgu Mureș și Sighișoara, textile și confecții – la Târgu Mureș și Sighișoara, de pielărie – la Târgu Mureș și Reghin, etc. Județul Mureș este singurul producător de carbid (Târnăveni) și instrumente muzicale cu corzi (Reghin) din România.

Agricultura – a doua ramură ca importanță în economia județului – are o tradiție veche pe aceste meleaguri, existând condiții prielnice pentru aproape toate culturile. Terenurile agricole reprezintă 61 la sută din suprafața județului.

Județul beneficiază de o rețea de comunicație cuprinzând 1846 kilometri de drumuri publice, din care 18 la sută reprezintă drumurile de interes național, 40 la sută cele de importanță județeană și 42 la sută cele comunale. Aeroportul internațional Târgu Mureș-Vidrasău deservește o populație de aproximativ 1,5 milioane locuitori de pe un areal de 23.000 kilometri pătrați, cuprinzând județele Mureș, Bistrița, Harghita, Covasna.

Natura deosebit de generoasă, ca și numeroasele monumente de cultură și artă, asigură condiții pentru satisfacerea celor mai exigente proiecte turistice. Sovata, Sângeorgiu de Mureș, Ideciu de Jos, Jabenița, Lăpușna sunt doar câteva din localitățile ce oferă bune condiții pentru tratarea unor afecțiuni și pentru odihnă.

O bogată faună cinegetică și piscicolă, flora rezervațiilor naturale, bujorul de stepă la Zau de Câmpie, multiseculara pădure Mocear, Poiana Narciselor, Parcul dendrologic de la Gurghiu, și multe altele, reprezintă oferta generoasă a meleagurilor mureșene. Frumuseților naturale li se adaugă ample și pitorești manifestări etnofolclorice: Târgul fetelor de la Gurghiu, Târgul cireșelor de la Brâncovenești, Târgul peștelui de la Zau de Câmpie și Șăulia, Târgul pepenilor de la Sânpaul, Udatul nevestelor de la Hodac, serbările secerișului, obiceiul colindatului, praznicele creștine, nunțile și alte datini din viața comunităților tradiționale.

Frumusețile naturale și tradițiile populare sunt completate de obiective de interes istoric și arhitectural, edificii din secolele XIV-XVIII, cu influențe ale stilurilor europene ale epocilor respective: biserici din Sighișoara, Târgu Mureș, Reghin, Băgaciu, Saschiz, Suseni, s.a., cetățile medievale ale Sighișoarei (sec.XIV) și Târgu Mureșului (sec. XVII), cetatea-castel din Iernut amintind de numele principilor ardeleni Gabriel Bethlen și Gheorghe Rákóczi I, castelele din Gornești și Dumbrăvioara, Casa Toldalagi din Târgu Mureș, construcție reprezentativă pentru barocul transilvan.

Un posibil periplu mureșean începe chiar cu municipiul Târgu Mureș. Așezarea, ridicată într-un teritoriu cu mărturii mai adânci în istoria populației autohtone daco-romane, este cunoscută în documentele scrise de pe la 1300, sub denumirea de Forum Siculorum, Novum Forum Siculorum, adică Târgul sau Noul Târg al Secuilor, care a devenit principalul centru economic al zonei. Negustorii si breslașii au fost cei care au pus, aici, bazele economiei municipiului, încă din epoca feudală. Odată cu aceasta s-a clădit o viață spirituală pe măsură, astfel încât municipiul reședință de județ se prezintă astăzi ca un puternic nucleu economic și cultural. Totodată, Târgu Mureș este cunoscut în țară și străinătate ca un important centru medical, cu reușite deosebite în planul medicinei cardiovasculare și urologice. Este de asemenea un loc al așezămintelor culturale – biblioteci, muzee, teatre, instituții muzicale (Teatrul Național, Orchestra Filarmonică, Biblioteca Județeană, etc.). Târgu Mureșul este și un oraș al școlilor, de la gimnazii si colegii, până la învățământul universitar: medical, tehnic, pedagogic, artistic, ființând aici școli vestite încă din evul mediu. Din 1557 este atestată renumita școală reformată, care după 1718 este cunoscută ca școala superioară. La colegiul reformat au funcționat ca profesori personalități care studiaseră la universitățile din Germania, Olanda, Elveția, etc., printre care matematicianul Bolyai Farkas, fiul și elevul căruia – Bolyai János – a devenit fondatorul geometriei neeuclidiene. La Târgu Mureș timp de peste un veac după 1754 a funcționat Tabla Regească, tribunalul suprem al Transilvaniei, unde erau practicanți mulți tineri români în rândurile cărora s-au zămislit ideile revoluționare ale lui Avram Iancu, Alexandru Papiu Ilarian și ale altor revoluționari. În orașul Târgu Mureș, Teleki Sámuel a pus bazele bibliotecii documentare care îi poartă numele și care din 1802 servește interesele publicului cititor, având un fond inițial de 40.000 de cărți, ajuns azi la peste 200.000 de volume. Merită a fi menționată impunătoarea catedrală ortodoxă, care deține cea mai mare suprafață pictată între lăcașurile de cult din țară. Târgu Mureșul este și un oraș al florilor, în care bătaia ceasului din turnul Palatului Administrativ este dublată de existența în Piața Trandafirilor a unui ceas floral.

În amonte de Târgu Mureș, la confluența Mureșului cu Gurghiul, cea mai importantă localitate este municipiul Reghin. Ridicat pe ruinele unei cetăți dacice, de populația săsească, colonizată în aceste părți pe la 1218, Reghinul devine în secolele XVIII-XIX un centru al resurecției naționale românești, începută cu cărturarul Petru Maior și încheiată sub arcul de triumf al Marii Uniri. Reghinul este astăzi un oraș cu o viață culturală densă, cunoscut în țară și străinătate sub numele de “Orașul viorilor”, sau, mai recent “Noua Cremona”, denumire legată tot de construcția de viori. La Reghin au învățat sau învață arta modelării viorilor tineri din Canada și Germania, semn că lutierii reghineni au un cuvânt de spus în acest domeniu.

Trecând dealurile cu vii ale Târnavelor, ne îndreptăm spre Sighișoara, cu cetatea ei medievală “Castrum Sex”, întemeiată de coloniștii sași, atestată în anul 1280. Supranumită încă din secolul trecut “Perla Transilvaniei”, Sighișoara are un farmec aparte, care invită călătorul aflat în trecere la popas. Nucleul primordial al orașului l-a constituit o cetate de refugiu de pe platoul superior al Dealului Cetății. În decursul timpului, pe străzile sale și-au purtat pașii diferite personalități. Dintre acestea, cea mai importantă este Vlad Dracul, fiul lui Mircea cel Bătrân, care a și locuit aici între anii 1431-1436. Se presupune că Vlad Dracul (supranumit Dracula) s-ar fi născut la Sighișoara. Pitorescul locurilor, încărcătura lor istorică au făcut din Sighișoara locul de desfășurare a numeroase manifestări culturale: Festivalul Internațional de Artă Medievală, Festivalul de muzică veche, etc. Cetatea Sighișoarei este inclusă pe lista monumentelor UNESCO. Principalele obiective de interes turistic sunt constituite de cele 9 turnuri de apărare – cel mai important fiind Turnul cu ceas, Muzeul de arme medievale, Casa Vlad Dracul, Casa cu Cerb, Casa Venețiană, Biserica din Deal, Scara acoperită.

Târnăveniul ființat în Evul Mediu ca sat aparținător de Cetatea de Baltă stăpânită și de Ștefan cel Mare, apoi de Petru Rareș. Deși atestarea documentară s-a petrecut la 1278, localitatea a cunoscut o dezvoltare de tip urban abia la începutul secolului XX, favorizată de începerea forărilor pentru gaz metan, rentabilă materie prima pentru industrie.

Orașe din cea mai nouă generație sunt apoi Ludușul si Iernutul, centre de gravitație pentru satele apropiate din Câmpia Transilvaniei.

Pe harta turistică a județului s-a impus și stațiunea balneoclimaterică Sovata, cu o tradiție de peste un secol și o faimă ce a depășit universul românesc. Stațiunea este vestită pentru eficacitatea tratamentelor folosite în afecțiunile ginecologice, reumatismale, de circulație, dar și pentru efectele curative ale aerului, pentru refacere. Stațiunea este propice practicării schiului – iarna si echitației – vara.

Pornind de la un potențial natural ridicat, administrația județului Mureș are ca obiectiv dezvoltarea durabila a județului prin creșterea nivelului de dezvoltare economica a întregii regiuni, reducerea discrepanțelor dintre mediul urban si cel rural, creșterea calității vieții pentru fiecare locuitor al județului.

Dezvoltarea economiei, în special dezvoltarea turismului nu poate avea loc fără o infrastructură de calitate, iar preocupările Consiliului Județean Mureș și ale administrațiilor locale sunt legate și de găsirea și atragerea de noi surse pentru dezvoltarea acesteia.

Relațiile de colaborare cu parteneri străini constituie de asemenea o prioritate, urmărindu-se dinamizarea contactelor cu caracter economic, cultural, inițierea unor proiecte de colaborare, stimularea investițiilor străine în județ. Județul Mureș este înfrățit cu județul Győr-Moson-Sopron si Szabolcs-Szatmár-Bereg din Ungaria, Provincia Shanxi din R.P. Chineză și întreține strânse relații de colaborare cu Provincia Lecce din Italia, cu orașul francez Montigny le Bretonneux s.a..

Consiliul Județean Mureș urmărește și asigurarea unei bune cunoașteri a ofertei de colaborare a județului în domeniile sale reprezentative, ca baza de plecare pentru promovarea si implementarea unor proiecte cu finanțare externă (UE, Banca Mondială, etc.).

Datorită zestrei sale naturale și culturale, calității resurselor umane, potențialului economic, județul Mureș poate oricând deveni un partener interesant, pe proiecte concrete, durabile.

[https://www.cjmures.ro/Eng/Images/istoric01.jpg]Urmele locuirii umane în județul Mureș datează din epoca neolitică, respectiv din perioada culturii Starčevo - Criş (6000 Î.Hr.). Din epoca bronzului cea mai semnificativă descoperire se leagă de dealul Wietenberg de lângă Sighişoara, care a devenit aşezare eponimă pentru această cultură. Sfârşitul epocii bronzului este marcat de descoperirile (mai ales funerare) culturii Noua, de origine nord-pontică. În cursul secolului VI Î.Hr. în Transilvania pătrund triburile Scitice menţionate şi de istoricul grec Herodot în lucrarea sa Istorii. Tot în acest context apare pentru prima dată numele râului Mureş sub forma de Maris. La sfârşitul secolului IV din câmpia Panonică pătrund triburile celtice şi de la începutul secolului II datează primele descoperiri atribuite dacilor. Una dintre cele mai importante fortificaţii dacice din regiune se afla pe acelaşi deal Wietenberg. Din secolul II d. Hr. zona Mureşului superior este integrată în provincia romană Dacia, pe cursul Mureşului şi a afluenţilor staţionând mai multe auxilii în localităţile Cristeşti, Brâncoveneşti, Călugăreni, Sărăţeni, Sighişoara, etc. Imperiul se retrage în jurul anilor 270-274 din Dacia lăsând loc populaţiilor germanice, printre care Goţii şi Gepizii. Prezenţa goţilor a fost surprinsă pentru prima oară în necropola de la Sântana de Mureş, care a devenit a doua localitate eponimă din judeţul Mureş. Secolul V marchează apariţia avarilor iar din secolul VI are loc aşezarea masivă a slavilor în Transilvania. Una dintre cele mai semnificative aşezări s-a descoperit la Moreşti. De la sfârşitul secolului IX datează prezenţa triburilor maghiare care s-au organizat în regat creştin la începutul mileniului II, în 1001, cu încoronarea regelui Ştefan I.

Apariţia Regatului Maghiar medieval a avut consecinţe şi în organizarea politico-administrativă a Transilvaniei, implicit şi a zonei suprapuse de actualul judeţ. În evul mediu teritoriul judeţului actual a fost suprapus în mare parte de Scaunul Secuiesc Mureş, restul fiind zone ce aparţineau comitatelor Turda şi Târnava precum şi scaunului săsesc Sighişoara. Evoluţia habitatului în evul mediu timpuriu poate fi reconstituită doar cu ajutorul datelor arheologice, semnificative în această privinţă fiind săpăturile sistematice de la Moreşti-Sântioana de Mureş (fortificaţie - aşezare - edificiu de cult). Numărul şi distribuţia localităţilor se poate estima cu ajutorul dijmelor papale de la începutul secolului al XIV-lea, în care figurează deja majoritatea aşezărilor existente şi astăzi. Pe teritoriul judeţului Mureş se afla reşedinţa comitelui secuiesc în cetatea Gurghiului care era cel mai important demnitar regal după voievod în Transilvania. Erau importante şi centrele comerciale şi meşteşugăreşti din care se dezvoltă târgurile medievale şi care din secolul XIV obţin din ce în ce mai multe privilegii şi autonomii, unele dintre ele devenind adevărate centre urbane (ex. Târgu Mureş). Oraşul săsesc Sighişoara din sudul judeţului a fost un însemnat centru industrial şi comercial, cu bresle puternice şi care a păstrat până în zilele noastre structurile medievale.

[https://www.cjmures.ro/Eng/Images/istoric02.jpg]Diferitele ordine călugăreşti constituiau esenţa vieţii religioase şi a educaţiei. Cele mai importante erau ordinul franciscan din Târgu Mureş, dominicanii din Sighişoara şi paulinii din Sâncrai. Istoria medievală bogată a judeţului este clar reflectată şi prin multitudinea bisericilor romanice şi gotice care aduceau judeţul nostru în rândul civilizaţiei vestice. Numărul localităţilor a crescut în cursul secolelor XV-XVI. În perioada epocii Principatului Transilvan putem constata existenţa numelor de localităţi păstrate în mare parte până astăzi, definitivându-se în aceeaşi epocă şi structura lor, întâlnită şi astăzi pe teritoriul judeţului. Aşezările deveneau de multe ori locul unor evenimente istorice importante cum ar fi Dieta (parlamentul) transilvană care se întrunea în diferite localităţi. În pofida conflictelor cu Imperiul Habsburgic şi cel Otoman oraşele continuau să se dezvolte, iar Târgu Mureşul a obţinut rangul de oraş liber regal în 1616.

Secolele XVIII şi XIX au marcat o perioadă de linişte şi prosperitate sub dominaţia Habsburgilor. Mai multe personalităţi ale iluminismului ardelean au activat la Târgu Mureş. Printre cele mai importante îi amintim pe Petru Maior - istoric, filolog, membru fondator al Şcolii Ardelene şi protopop greco-catolic în localitatea Reghin, pe scriitorul Aranka György - fondatorul Societăţii de limba maghiară şi pe istoricul Georg Daniel Teutsch - episcop Lutheran, reprezentantul mişcării naţionale săseşti, fondator al primului gimnaziu săsesc din Sighişoara şi totodată al primei reviste ştiinţifice germane din Transilvania Verein für Siebenbürgische Landeskunde. Cel mai de seamă personaj târgumureşean din această perioadă a fost întemeietorul bibliotecii Teleki, Teleki Sámuel, care printre altele era şi cancelarul Transilvaniei. El a sprijinit modernizarea educaţiei publice şi a fost sponsorul generos a vieţii culturale transilvane pe perioada vieţii sale. Biblioteca Teleki este cea mai importantă colecţie de literatură iluministă din Europa centrală. În liceul reformat a studiat şi a predat mai târziu faimosul matematician Bolyai János, inventatorul geometriei neeuclidiene.

Secolele XVIII şi XIX au marcat o perioadă de linişte şi prosperitate sub dominaţia Habsburgilor. Mai multe personalităţi ale iluminismului ardelean au activat la Târgu Mureş. Printre cele mai importante îi amintim pe Petru Maior - istoric, filolog, membru fondator al Şcolii Ardelene şi protopop greco-catolic în localitatea Reghin, pe scriitorul Aranka György - fondatorul Societăţii de limba maghiară şi pe istoricul Georg Daniel Teutsch - episcop Lutheran, reprezentantul mişcării naţionale săseşti, fondator al primului gimnaziu săsesc din Sighişoara şi totodată al primei reviste ştiinţifice germane din Transilvania Verein für Siebenbürgische Landeskunde. Cel mai de seamă personaj târgumureşean din această perioadă a fost întemeietorul bibliotecii Teleki, Teleki Sámuel, care printre altele era şi cancelarul Transilvaniei. El a sprijinit modernizarea educaţiei publice şi a fost sponsorul generos a vieţii culturale transilvane pe perioada vieţii sale. Biblioteca Teleki este cea mai importantă colecţie de literatură iluministă din Europa centrală. În liceul reformat a studiat şi a predat mai târziu faimosul matematician Bolyai János, inventatorul geometriei neeuclidiene.

După Primul Război Mondial, odată cu unirea Transilvaniei cu Regatul României a apărut pentru prima dată formula de "judeţul Mureş". Teritoriul acestuia era mai restrâns faţă de cel actual, dar cuprindea şi zona Topliţa-Borsec, fiind învecinat cu judeţele Târnava Mică, Turda, Cluj, Năsăud, Neamţ, Ciuc şi Odorhei.

[https://www.cjmures.ro/Eng/Images/istoric03.jpg]Instaurarea regimului comunist s-a manifestat şi prin impunerea modelului sovietic de împărţire administrativă a României. În 1950 a fost creată Regiunea Mureş, care îngloba teritoriul de odinioară al judeţului Mureş la care au fost adăugate raioanele Gheorgheni, Ciuc şi Odorhei. În 1952, conform sugestiilor sovietice, sistemul a fost din nou organizat, înfiinţându-se Regiunea Autonomă Maghiară cu reşedinţa la Târgu Mureş. Regiunea a fost alcătuită din fosta Regiune Mureş precum şi raioanele Sfântu Gheorghe şi Târgu Secuiesc. Populaţia majoritar maghiară beneficia de o largă autonomie culturală (de ex. limba maghiară era limbă oficială). Ea a suferit modificări în anul 1960 când s-a născut Regiunea Mureş - Autonomă Maghiară, formată din fosta Regiune Mureş şi raioanele Luduş şi Târnăveni (părţi din Regiunea Cluj).

În 1968 Guvernul României a reinstaurat vechiul sistem de organizare administrativă a ţării (comună-judeţ), modelul sovietic al regiunilor fiind astfel desfiinţat. În acelaşi an s-au trasat şi limitele actuale ale judeţului Mureş. Reşedinţa a rămas municipiul Târgu Mureş, iar pe lângă municipiul Sighişoara alte oraşe ale judeţului erau Reghin, Târnăveni, Luduş, Sovata şi ulterior Iernut. După căderea regimului comunist s-au înălţat la rang de municipiu oraşele Reghin şi Târnăveni, iar după 2000 mai multe localităţi au devenit oraşe (Deda, Sângeorgiu de Pădure, Miercurea Nirajului, Sărmaşu şi Ungheni). În prezent, judeţul are 91 de comune şi 460 de sate.

Sursă: https://www.cjmures.ro/istoric.htm