***Tisztelt tanárok!
***Kedves diákok!
Történelmünk ismerete a múlt és jelen kapcsolatainak feltárását is jelenti. Múltunk ismerete megmaradásunk egyik feltétele, nemzeti identitásunk megerősítésének záloga. Történelmünk, múltunk ismerete erőssé, magabiztossá tesz bennünket. 
Biztos vagyok benne, hogy minden versenyző komolyan készült az országos döntőre, és tudom, hogy a gyakorláshoz, felkészüléshez sok energiára, türelemre volt szükség, éppen ezért kívánom, hogy ez a megmérettetés hozzon mindenki számára sikerélményt is.  
Minden vetélkedőnek alapvető célja a tehetségkutatás, de a versenyen elért eredmény mellett az is fontos, hogy ezek a találkozók, megmérettetések kiváló alkalmat nyújtanak a diákok és oktatók közötti együttműködésre, illetve baráti és szakmai kapcsolatok kialakítására is.
Köszönet illet minden pedagógust, aki felvállalja a plusz munkát, és türelemmel, szeretettel készíti fel a diákokat az iskolai és egyéb versenyekre. Nagy felelősség tanítani, és komoly kihívás felkelteni, folyamatosan fenntartani a gyerekekben a tanulás iránti vágyat. Ehhez érdekessé, színessé kell tenni az iskolai oktatást, és vonzó kihívások elé kell állítani a diákokat. 
Ez a magyarságismereti tantárgyverseny is egy ilyen kihívás, amely gondolkodásra, a történelmi események közötti összefüggések megtalálására neveli gyerekeinket. Éppen ezért meggyőződésem, hogy minden versenyzőnek hasznára fog válni a részvétel és a felkészüléssel töltött idő is. 
A szervezőknek kitartást és sikert, a versenyzőknek eredményes versenyzést kívánok, és azt is, hogy élményekkel és új barátságokkal gazdagodva térjenek majd haza Marosvásárhelyről.
***Péter Ferenc, elnök
***Maros Megyei Tanács 