***Tisztelt tanárok!
***Kedves diákok!
Biztos vagyok benne, hogy minden versenyző komolyan készült erre a megmérettetésre, és tudom, hogy a gyakorláshoz, felkészüléshez sok energiára, türelemre volt szükség, éppen ezért kívánom, hogy ez a verseny hozzon mindenki számára sikerélményt is.
Minden vetélkedőnek alapvető célja a tehetségkutatás, de a versenyen elért eredmény mellett az is fontos, hogy ezek a találkozók kiváló alkalmat nyújtanak a diákok és oktatók közötti együttműködésre, illetve baráti és szakmai kapcsolatok kialakítására is.
Köszönet illet minden pedagógust, aki felvállalja a plusz munkát, és türelemmel, szeretettel készíti fel a diákokat az iskolai és egyéb versenyekre. Nagy felelősség tanítani, és komoly kihívás felkelteni, folyamatosan fenntartani a gyerekekben a tanulás iránti vágyat. Ehhez érdekessé, színessé kell tenni az iskolai oktatást, és vonzó kihívások elé kell állítani a diákokat.
Ez a tantárgyverseny is egy ilyen kihívás, amely gondolkodásra, az összefüggések megtalálására neveli gyerekeinket. Éppen ezért meggyőződésem, hogy minden versenyzőnek hasznára fog válni a részvétel, valamint a felkészüléssel töltött idő is.
A szervezőknek kitartást és sikert, a versenyzőknek jó eredményeket kívánok, és azt is, hogy élményekkel és új barátságokkal gazdagodva térjenek majd haza Marosvásárhelyről.
***Péter Ferenc, elnök
***Maros Megyei Tanács 