***Dragi elevi, stimați colegi și onorați invitați!
Mă bucur să vă urez bun venit în centrul cultural, industrial, educațional și spiritual al Ținutului Secuiesc, la etapa națională a olimpiadei de religie.
Este o mare plăcere și o onoare pentru mine să vă întâmpin aici, la Târgu Mureș, atât în calitate de inspector general adjunct, cât şi în numele organizatorilor și al Inspectoratului Școlar Județean Mureș. Mai mult decât atât, este o mândrie că anul acesta noi, locuitorii județului Mureș, vă putem găzdui la un asemenea eveniment de mare amploare.
Tehnologia și realizările sale reprezintă factorul definitoriu al vieții în secolul XXI. Omul postmodern s-a distanțat tot mai mult de natură, de religie și de Dumnezeu, cu toate că  religia este astăzi mai importantă ca niciodată.
Ea ne arată locul nostru în lume, ne oferă stabilitate, speranță și ne deschide ușa spre transcendență.
Știți mai bine decât oricine că este o disciplină al cărei studiu necesită atât prezența rațiunii, cât și a inimii. Voi, care ați perseverat pentru a ajunge la etapa națională a acestei competiții, sunteți asemenea unor "stâlpii de flacără" arătând calea cea dreaptă.
Mulțumim profesorilor voștri care vă sunt un exemplu, și vouă, dragi elevi, care prețuiți în acest fel interesul pentru religie și Dumnezeu.
Dumnezeu să vă Binecuvânteze! Fie ca șederea voastră la Târgu Mureș, capitala Ținutului Secuiesc, să fie o experiență memorabilă!
***ANTAL Levente-Mihály
***Inspector școlar general adjunct