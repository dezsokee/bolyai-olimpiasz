***Dragi elevi, stimate cadre didactice,
Comenius, în lucrarea sa Didactica magna, considera că la naștere natura înzestrează copilul numai cu semințele științei, ale moralității și religiozității, ele devin un bun al fiecărui om numai prin educație. Astfel, educația înseamnă procesul de umanizare, înţelegând că omul nu poate deveni om decât dacă este educat. Olimpiada Națională de Religie – cultele reformat, evanghelic și unitarian ne vorbește despre educația religioasă, atât de necesară într-o lume în care dimensiunea sacră nu mai pare să-i rostuiască timpul interior. Dar atunci când școala, dascălii ei, îşi întemeiază demersul didactic pe valorile autentice – culturale, morale, religioase – putem fi îndreptăţiţi să îndrăznim să simţim nemurirea. Așa începe adevărata călătorie, cea interioară, unde voi, dragi elevi, căutați întâlnirea cu sinele, cu lumea și cu Dumnezeu....
Voi  sunteți viitorul trecutului şi trecutul viitorului. Bucuria reușitei e determinată de faptele voastre, dar adevărata împlinire şi valoare a vieţii vine din oameni. Fr. Nietzsche aprecia că Viaţa înseamnă a transforma constant în lumină şi în flacără tot ceea ce suntem şi ceea ce înfăptuim. Vă dorim să înfăptuiți, la Târgu-Mureș, cele mai frumoase povești de succes scrise împreună cu profesorii voștri, cei care şi-au deschis către voi fereastra inimii oferindu-vă din preaplinul lor de autentic și de credință, cu convingerea că, împreună, puteți găsi calea adevărului, a luminii, a înțelepciunii. Voi sunteți lumina lumii!...
Vă dorim să luați cele bune din suflet și să umpleți lumea cu ele! Să adunați la Târgu-Mureș file de poveste, de emoţie, de frumusețe spirituală!
Tuturor, respect şi mulţumire! Gând bun, entuziasm şi succes!

***Inspector școlar general,
***Prof. Paula Maria DĂRĂBAN