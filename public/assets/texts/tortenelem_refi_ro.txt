***ISTORICUL UNITĂŢII ŞCOLARE 
Liceul Vocațional Reformat din Tg. Mureş se naşte în zorii reformaţiei şi de la constituirea sa se bazează pe realizările politicii şcolare ale umanismului Renaşterii. Colegiul Reformat s-a născut la începutul Reformei religioase. Adunarea stărilor privilegiate de la Cluj la 25 noiembrie 1556 a hotărât predarea a două clădiri pentru înfiinţarea unor şcoli la Cluj şi Tg.Mureş. În anul 1557 Adunarea stărilor de la Alba Iulia a urgentat înfiinţarea şcolilor . Regina Izabella era de acord cu cedarea celor două clădiri pentru înfiinţarea şcolilor. Vechea Schola Particula şi-a deschis poarta în anul 1557 într-o clădire aflată în imediata apropiere a bisericii reformate din Cetate. 
De la înfiinţare până în prezent nivelul instrucţiei a fost determinat de nivelul de cultură şi civilizaţie, de ţinuta morală a corpului profesoral. 
Documentele menţionează că primii trei rectori în secolul al XVI-lea au fost absolvenţii universităţii din Wittenberg. Primul dintre ei a fost rectorul Tordai Ádám. Avem mai multe informaţii despre activitatea renumitului rector Laskói Csókás Péter. În anul 1585 a publicat la Wittenberg un studiu în limba latină despre natura sufletului uman şi rolul omului în societate. 
În 1593 funcţia de rector a fost ocupată de Baranyai Decsi Czimor János, intelectual cu o vastă pregătire ştiinţifică şi pedagogică. În Schola Particula procesul instructiv s-a desfăşurat la un înalt nivel, un accent deosebit fiind pus pe instrucţia şi educaţia religioasă. În anii 1601-1602 trupele generalului Basta au distrus în mare parte biserica din Cetate , din această cauză Schola Particula s-a mutat în 1602 în clădirea în care se află şi în prezent Liceul Bolyai şi Liceul Teologic Reformat. În timpul războiului de eliberare condus de principele Francisc Rákóczi al II-lea mulţi elevi şi profesori s-au înrolat sub steagul lui Rákóczi. 
În 1718 începe o nouă perioadă în istoria şcolii. Sunt primiţi în şcoală elevii colegiului din Sárospatak, alungaţi în urma conflictelor religioase cauzate de răspândirea Reformei religioase si a contrareformei. Din acest an Schola Particula devine şcoală superioară şi se va numi Colegiul Reformat. Începând din anul 1740 ideile iluminismului au fost răspândite printre elevi şi de eminentul profesor Fogarasi Pap József prin studiile premiate cu diplomă de aur de academiile apusene. Împăratul Iosif al II-lea, adeptul iluminismului absolutist, a promovat pe prof. Fogarasi în funcţia de prof. universitar la Buda. Începând din 1799 în cadrul catedrei de filosofie îşi desfăşoară activitatea renumitul profesor Köteles Sámuel. În 1807 profesorul Köteles Sámuel publică istoria de 250 de ani  a colegiului. Profesorul Dosa Gergely introduce din anul 1794 studiile juridice, care va înflori timp de 70 de ani. La 4 mai 1804, renumitul profesor Bolyai Farkas ocupă catedra de matematică, contribuind la creşterea prestigiului Colegiului reformat. Epoca – Bolyai a colegiului s-a culminat prin activitatea matematicianului genial Bolyai János , fondatorul geometriei neeuclidiene. La creşterea prestigiului Colegiului Reformat au contribuit pe lângă cei doi Bolyai şi alţi renumiţi profesori: Péterfi Károly, Dósa Elek şi prof.de istorie Török János participant cu mai mulţi elevi ai colegiului la revoluţia din 1848, fiind unul dintre martirii secuilor din 1854. În 1866 colegiul devine Academie de drept. La sfârşitul secolului al XIX-lea funcţionau în colectivul de profesori, filosoful -pedagog Mentovich Ferenc, prof. Koncz József , Farczádi Elek. La 10 septembrie 1908 au fost începute lucrările de construcţie a noii clădiri impozante. Construcţia a fost terminata in anul 1909, iar inaugurarea festivă a avut loc la 6 iunie 1911. În timpul primului război mondial sălile colegiului au fost folosite ca săli de tratament în cadrul spitalului militar. În perioada interbelică colectivul didactic al colegiului avea de înfruntat mai multe greutăţi sociale, financiare, politice. După cel de al doilea război mondial cursurile au fost reluate în noiembrie 1945 cu numai şase profesori titulari, fiind antrenaţi in predare şi profesori pensionari şi suplinitori. În 1948 regimul comunist, prin naţionalizare, a desfiinţat statutul de colegiu reformat al şcolii. Liceul funcţiona sub numele de Şcoala medie nr.2 şi mai târziu sub numele de Liceul Iosif Rangheţ (fost luptător comunist). 
La 17 noiembrie 1956 în sala festivă a liceului reprezentaţii puterii locale au comunicat acordul guvernului comunist privind adoptarea denumirii liceului. Astfel începând din 1957 Liceul nostru are denumirea Liceul Teoretic Bolyai Farkas şi funcţiona cu limba de predare maghiară. În anul şcolar 1960-1961 Liceul Bolyai Farkas a devenit unitate de învăţământ cu limbile de predare română şi maghiară. Clasele româneşti din Liceul Alexandru Papiu Ilarian au fost transferate la Liceul Bolyai , respectiv clase maghiare din Liceul Bolyai au fost transferate la Liceul Papiu. În anii 1980 nivelul procesului instructiv-educativ a scăzut din cauza înfiinţării unor clase cu profil mecanic. După 1990 aceste clase şi-au terminat studiile şi imediat creşte nivelul instrucţiei în liceu. În martie 1990 încercarea de a reveni la statutul de liceu cu limba de predare maghiară, a cauzat conflicte etnice în oraş. Biserica reformată, proprietară de drept a liceului, a dus o luptă susţinută pentru redobândirea liceului şi pentru înfiinţarea unui colegiu reformat.  În 1994 în cadrul liceului a fost înfiinţată prima clasă cu profil teologic –reformat. Începând cu data de 1 sept. 2000 Ministerul Învăţământului a aprobat reînfiinţarea Colegiului Reformat ca unitate separată de Liceul Bolyai Farkas. În prezent Liceul Vocațional Reformat funcţionză cu 8 clase liceale împărţite în vocaţional şi științe sociale/engleză intensivă, 3 clase postliceale de profil sanitar, clase de învăţământ primar şi gimnazial, grupe de învăţământ antepreșcolar și preşcolar. 
Directorii care şi-au adus fiecare contribuţia la dezvoltarea şi creşterea instituţională a Liceului Vocațional Reformat din Târgu Mureş sunt: 
1 septembrie 2000 – noiembrie 2001 : prof. Horváth Gabriella
noiembrie 2001 – 31 august 2013 : prof. Székely Emese
1 septembrie 2013 – prezent: prof. Benedek Zsolt