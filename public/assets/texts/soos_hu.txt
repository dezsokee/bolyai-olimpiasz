***Tisztelt Szervezők, Kedves Diákok!
Elsősorban gratulálok a szervezőknek és sok sikert kívánok a romániai magyar kisebbség történelme és hagyományai országos tantárgyverseny minden egyes résztvevőjének! 
A győzelem első és alapvető feltétele az, hogy versenybe szálljunk. Így van ez a politikában, a sportban, a történelem tantárgyversenyeken, de az élet minden területén. Úgyhogy az első feltételt teljesítettétek, elindultatok a startról, ami már önmagában külön gratulációt érdemel. 
A második nagyon fontos dolog, főleg egy történelem tantárgyverseny esetében, az ismeret, a múlt ismerete. Sokszor találkoztam azzal a kérdéssel, hogy mi értelme a múlt tanulmányozásának, leginkább gyerekek, fiatalok szájából hangzott el a kérdés. A válaszom erre a kérdésre mindig az volt, hogy a múlt ismerete biztosítja a lehetőséget a jobb jövő építéséhez. Ahogy a Csillagok háborújában is elhangzik: „Aki nem tekint a múltba, veszélybe sodorja a jövőt.”
A történelem az emberiség tapasztalatait köti csokorba. A tanulmányozása meghatározó jelentőséggel bír, hiszen kizárólag akkor tudjuk elkerülni a múlt hibáit, ha ismerjük ezeket. A történelem sokkal több, mint információk feldolgozása és memorizálása, ezen a szakterületen szükség van az éleslátásra, az ok-okozati összefüggések felismerésére és a következtetések levonására. A történész kutat, feldolgoz és összerak. 
A romániai magyar kisebbség történelmét ismerni rendkívül fontos, hiszen csak így lehetünk tisztában azzal, hogy kik vagyunk, honnan jöttünk és hova tartunk. 
Magyarként Romániában élni izgalmas dolog, ismerjük egy másik nemzet anyanyelvét, kultúráját és történelmét is. Tisztában vagyunk a különbözőségekkel és ismerjük a hasonlóságokat. Történészként különösen fontosnak tartom, hogy ápoljuk a hagyományainkat, őrizzük a kultúránkat és ismerjük a történelmünk. A sokszínűség teszi izgalmassá a világot, amiben élünk és Európának ez az erőssége. Nemzetként vagy kisebbségként tisztelni őseink örökségét és érdeklődni, nyitottsággal fogadni a másét. 
Ezzel a néhány gondolattal kívánok sok sikert a tantárgyverseny minden résztvevőjének! 
***Soós Zoltán, 
***Marosvásárhely polgármestere