***Kedves gyermekek, tisztelt kollégák, vendégeink!
Boldogan köszöntelek benneteket a székelység művelődési, ipari, oktatási és szellemi központjában, A romániai magyar kisebbség történelme és hagyományai tantárgyverseny országos szakaszán.
Nagy öröm és megtiszteltetés számomra, hogy most itt Marosvásárhelyen, Maros megyében köszönthetlek főtanfelügyelő helyettesként és történelemtanári minőségemben, a szervezők és a Maros Megyei Tanfelügyelőség nevében is. Továbbá büszkeséggel tölt el, hogy ebben az évben mi, Maros megyeiek láthatunk vendégül benneteket.
„A történelem az élet tanítómestere” hangoztatták már az ókori latinok, s ezt a felfogást azóta is sokan valljuk. Tény az, hogy történelmünk, múltunk, hagyományaink, nemzeti értékeink ismerete és ismertetése szent kötelességünk, itthonmaradásunk, megmaradásunk záloga. Ennek legfőbb zálogai, biztosítékai vagytok ti is, drága gyermekek, akik szorgalmasan kutatjátok a múltat, az erdélyi magyarok múltját azért, hogy ismerjétek azt, és a későbbiekben hasznosítsátok ezt a tudást a közösség javára. Amíg történelmünk, drága hagyatékunk iránt érdeklődő, kíváncsi gyermekeink vannak, amíg ezt a hagyatékot szívvel lélekkel átörökítő pedagógusaink vannak, addig reményteljes jövő ígérkezik számunkra. Fontos tehát az, hogy ismerjük múltunkat, történelmünket, mert nélküle olyan falevélhez hasonlítanánk, mely nem tudja magáról hogy a fa része.
Eredményes és kellemes ittlétet, jó vetélkedést kívánok nektek, érdekes tételsorokat, továbbá azt, hogy hozzátok ki magatokból a maximumot, érjétek el legjobb tudásotok szintjét!
Legyen egy szép ittlétetek, Marosvásárhelyen, a Székelyföld fővárosában!
***Antal Levente-Mihály
***főtanfelügyelő-helyettes