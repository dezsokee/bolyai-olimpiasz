
***Mérföldkövek egy iskola történetében 
***A Schola Particulától a Bolyai Farkas Elméleti Líceumig
 
***A kezdet 
Nagy Szabó Ferenc XVII. századi krónikás feljegyzései szerint a Bolyai Farkas Elméleti Líceum mai épületének helyén a Szent Miklós plébániatemplom melletti épületben plébánia iskola működött a XVI. században. 
Ugyanebben az időszakban a ferencrendiek a Várdombra kolostorral körülvett impozáns templomot építettek. A feltételezések szerint itt is működött szervezett oktatási tevékenység. Egyes történészek szerint az is lehetséges, hogy a plébánia iskola az elemi oktatást biztosította, a ferencrendi  kolostorban működő pedig egy felsőbb szintű oktatást. 
Marosvásárhely leghíresebb iskolája keletkezését a XVI. században, Európai szinten kibontakozott hitújításnak, reformációnak köszönheti. A reformáció szele a XVI. század közepén kezdett el teret hódítani Erdélyben. Az akkori Székelyvásárhelyen rövid időn belül szinte az egész lakosság áttért a református hitre. 
A protestánsok fő célkitűzése az új vallás terjesztése volt.  A kor vallási, társadalmi és politikai célkitűzéseinek elérése érdekében különböző intézkedéseket hoztak, ezek közé tartoztak az iskolaalapítások is. Az 1556. november. 25 – december. 7 között, a Kolozsváron tartott erdélyi rendek országgyűlése a XXIII. törvénycikkelyében jelölte ki iskolahelyül a ferencrendiek egykori elhagyott otthonát. A következő évben tartott gyulafehérvári országgyűlés határozata szerint a tanítás 1557-ben el is kezdődött. 

***Schola Particulából Református Kollégium 
A következő mérföldkő 161 év után, 1718-ban következett be, amikor a Schola Particula egyesült a Sárospatakról és Gyulafehérvárról elűzött kollégiumokkal, felvette a Marosvásárhelyi Református Kollégium nevet, és főiskolai státuszt kapott. Az alsó osztályok elvégzése után a diákok bölcsészetet, teológiát és jogot tanulhattak. 1871-ben megszűnt a jogi tanfolyam, és ennek következtében 1883-tól általános középiskolává alakult. 

***Bolyai Farkas az iskola tanára lesz 
A XIX. században a már híres kollégium történelmében fontos mérföldkő 1804. május. 4-e. Csernátoni Vajda Sámuel filozófia tanár 1803-ban bekövetkezett halála után a református                                                     Főkonzisztórium elhatározta, hogy a matematika tanítását különválasztja a filozófia tanításától. Ennek megvalósítása érdekében létrehozták a matematika-fizika-kémia tanszéket. A meghirdetett professzori állásra több javaslat is érkezett, de végül a  Főkonzisztórium Bolyai Farkas mellett döntött. Az új professzor 1804. május. 4-én tartotta meg székfoglaló beszédét, 47 évet tanított a kollégiumban, halálának 100. évfordulóján az iskola felvette a nevét. 

***A XX. századi változások  
A XX. század első mérföldköve 1908. szeptember. 10, ekkor lerakták ünnepélyes keretek között a mai épület alapkövét. Az építkezést 1909-re befejezték, de hivatalosan csak 1911-ben adták át.   

***Megszűnik a Református Kollégium
Az 1948-as tanügyi reformmal egy új mérföldkőhöz érkezett az iskola. A hatóságok megszüntették a református kollégium státust, és 2-es számú fiúlíceummá alakítottak át. Annak érdekében, hogy a kommunista hatalmat még jobban kifejezzék, 1952-ben az iskola hivatalos neve Iosif Ranghet magyar tannyelvű fiúlíceum lesz.

***1956. november. 18 – este 6 óra – az iskola díszterme -  bejelentik, hogy az iskola felveszi a Bolyai Farkas nevét
A XX. század folyamán a legfontosabb mérföldkő 1956-ban következett be. Az iskola felveszi híres professzorának, Bolyai Farkasnak a nevét. De hogyan is történhetett ez meg abban az időszakban, amikor erős nacionalista, kommunista ideológiák uralkodtak az országban?
Az 1954-ben Magyarosi Márton helyett kinevezett új, fiatal igazgató, Kozma Béla kihasználta az 1956 őszén kialakult helyzetet, és  mindent megtett annak érdekében, hogy az iskola felvegye híres tanárának, Bolyai Farkasnak a nevét.
Kezdetben egy Bolyai évforduló megszervezését kezdeményezte, ugyanis 1956. november. 20-án volt Bolyai Farkas halálának 100. évfordulója. A kezdeményezést a Magyar Autonóm Tartomány pártbizottságához és a tartományi néptanács végrehajtó bizottságához juttatta el. 
A tartományi pártbizottság elfogadta a javaslatot, és elrendelte egy szervező bizottság létrehozását. Az iskolát Pálffy Antal és Kozma Béla képviselték. A megalakulás után a bizottság el is kezdte tevékenységét. 
Az iskola képviselői részéről több javaslat került a tartományi szervező bizottság elé: Bolyai Farkas halálának 100-ik évfordulójának méltó megünneplése, a Bolyai mellszobor bearanyozása, a Bolyaiak múzeumának és sírjának rendbetétele, Bolyai kiállítás megszervezése és egy emlékszekrény felállítása. Ezzel egyidőben elkezdődött a tudományos kutatómunka is: Dr. Farczády Elek Bolyai Farkas életét és munkásságát kezdte el kutatni, Gergely Jenő kolozsvári professzor a matematikus Bolyairól kezdett el kutatni, Kozma Béla, az iskola igazgatója az irodalmár Bolyairól, Pálfyy Antal pedig a pedagógus Bolyairól í,rt.
A megemlékezés csúcspontját a november. 19-án az iskola dísztermében megszervezett tudományos ülésszak jelentette. A tudományos ülésszakot Bugyi Pál, a tartományi néptanács végrehajtó bizottságának elnöke nyitotta meg. Beszédében elhangzott azon bejelentés, amely egy újabb mérföldkövet jelentett az iskola életében, hogy a Rangheti iskola igazgatóságának és a tartományi néptanács végrehajtó bizottságának javaslatára a Román Népköztársaság Minisztertanácsa jóváhagyta, hogy az iskolát Bolyai Farkasról, a világhírű magyar tudósról nevezzék el.
Az Oktatási Minisztérium 1957. február 5-én bocsátotta ki azt a rendeletet, amely hivatalosan is meghatározta, hogy az iskola felveszi a Bolyai Farkas nevet.  

***Bolyai Farkas Líceum – 65 év mérföldkövek
Az elmúlt 65 év eseményekben leggazdagabb éve az 1957-es év volt.  A névadás után nagy lendülettel készültek az iskola fennállásának 400-ik évfordulójára. A megemlékezés, amelyben az iskola mellett részt vett a város és az öregdiákok is, több hónapon át tartott. Állami pénzből felújították az iskolát, és leleplezték a Csorvássy István és Izsák Márton által készített Bolyaiak szobrát. 
Az ország politikai irányvonala alapján a változás, az új mérföldkő az 1960-as tanév elején következett be. A kommunista párt elrendelte a román osztályok indítását így 403 év után az iskola elveszítette a magyar tannyelvű iskola státusát. Az iskola történelmében előszőr neveztek ki a magyar, Kozma Béla igazgató mellé román igazgatóhelyettest Vera Iclănzean személyében.   
Az iskola neve 1957-1965 között Bolyai Farkas 2-es számú középiskola. 1965-től egy Minisztertanácsi határozat alapján, amely átrendezte az egész román tanügyi rendszert, változott az iskola besorolása is, így az új neve Bolyai Farkas Líceum lett. 
1966-tól 1977-ig a Bolyai Farkas Líceum nevet viselte. 
1977. július. 12-én megjelent az államtanács 207/1977-es törvényerejű rendelete, amely a középiskolai oktatás szervezését és működését szabályozta. Ennek értelmében az iskola új neve Bolyai Farkas Matematika-Fizika Líceum. 
A kommunista hatoságok utasítására 1981-ben elkezdődött az elemi osztályok felszámolása, ez volt az első év, amikor nem indíthattak új első osztályt, az 1984-1985-ös tanévre ezek teljesen eltűntek az iskolából.  A hatóságok következő célkitűzése az általános iskolai osztályok felszámolása volt. Ez az 1988/1989-es tanévben következett be. 
Mérföldkőnek tekinthetjük azt az 1987. január. 14-én kiadott minisztériumi döntést is, amely alapján az iskola 430 éves történelmében előszőr neveztek ki román nemzetiségű igazgatót Șuteu Sabina személyében. A román igazgatónőt két magyar igazgatóhelyettes, Bóni János és Horváth Szabolcs segítették az iskola irányításában.  

***Rendszerváltás az országban – rendszerváltás az iskolában
1989-ben az egész ország társadalma egy új mérföldkőhöz érkezett, a bekövetkezett politikai, társadalmi változások iskolánkat sem kerülték el. 
Az új rendszertől az egész város nagy változásokat remélt. A magyar lakosság remélte a Bolyai Farkas Középiskola magyar tannyelvű líceummá történő visszaállítását.
A forradalomtól remélt változás nem következett be, erre még 12 évet kellett várni a marosvásárhelyi magyarságnak, az új tanévben változatlanul az iskolában a magyar és a román tagozat együtt kezdte el az iskolát. 

***Az újrainduló református osztályok
A rendszerváltás pillanatát követve megjelent annak az igénye is, hogy Marosvásárhelyen, újrainduljon az 1948-ban megszüntetett Református Kollégium. A hatóságok 1994-ben engedélyezték egy osztály indulását a Bolyai Farkas Elméleti Líceum keretén belül. A református osztályok 2000-ig maradtak a Bolyai keretében, ekkor ugyanis a Református Kollégium önálló intézménnyé alakult.

***Az iskola magyar jellegének a visszaállítása
2002 januárjában született meg az a politikai döntés, amely lehetővé tette a Bolyai magyar jellegének a visszaállítását. 
2002. április végén az iskola vezetőtanácsa is többségében a magyar jelleg visszaállítása mellett döntött. A vezetőségi tanács megfogalmazta azon álláspontját, hogy a román osztályok kivonulása fokozatos legyen. Erre rábólintót a kormánypárt és a tanügyminiszter is.  Így tehát 2002-vel kezdődően nem indítottak román tannyelvű osztályokat a Bolyaiban. Az utolsó román osztály 2005-ben végzett, az új iskolai évvel kezdődően pedig visszaállt a Bolyai magyar jellege.

***Katolikus osztályok a Bolyaiban
A Református Kollégium újraindulásával 2000-ben, Marosvásárhely magyar közössége a katolikus oktatás újraindulását várta. Ez 2004-ben vált lehetségessé, amikor a katolikus gimnázium épülete visszakerült a katolikus egyház tulajdonába. Remény volt arra is, hogy újra alapítják Marosvásárhelyen a katolikus gimnáziumot, és így több évtizedes szünet után újra meginduljon a katolikus oktatás a városban. Erre azonban nem került sor, az új intézmény nem jöhetett létre, csak katolikus teológiai osztályokat engedélyeztek, ha valamelyik marosvásárhelyi líceum befogadja őket. A marosvásárhelyi líceumok elzárkóztak a katolikus osztályok befogadásától, úgy az Unirea, mint a Művészeti Líceum. Egyedül a Bolyai volt hajlandó erre, így 2004. szeptemberében megkezdte működését az első katolikus teológiai osztály a Bolyai keretén belül.
Az önálló katolikus iskola létrehozására végül 2015-ben került sor. Politikai csatározások, tulajdonjogi viták miatt 2017-ben a hatoságok megszüntetik az önálló katolikus iskolát. Egy 2017. szeptember. 8-án kiadott miniszteri rendelet alapján az osztályok visszakerülnek a Bolyaiba. 
2018. augusztusában az Oktatási Minisztérium Minőség Ellenőrző Bizottsága látogatta meg az iskolát. A Bolyai igazgatósága, a megszüntetett katolikus iskola tanári kara és a magyar érdekvédelmi szervezet szakemberei által összeállított iratcsomó és az iskola épületének megvizsgálása után a minisztérium elrendelte a tanitézmény újraindítását 2018. szeptember. 1-től. 
2022. májusában a Romániai Legfelsőbb Bíróság újból megszüntette a II. Rákóczi Ferenc Római – Katolikus Teológiai Líceumot. A döntés következtében a Katolikus Iskola diákjai és tanárai újból a Bolyai Farkas Elméleti Líceumhoz kerültek, ahol napjainkban is működnek.  
Az Erdélyi Református Egyházkerület 2007-ben kapta vissza az 1948-ban a kommunisták által államosított épületet. 
Az épület tulajdonosának 2018-ban sikerült engedélyt szerezni a Sáros utcára néző, az internátusnak is helyet adó épülettömb felújítására. Ennek az épületrésznek a felújítását 2020 őszére fejezték be, és adták át a két iskolának használatra. 2021. január. 25-én elkezdődött a főépület felújítása. A felújított épületet 2022 október 31-én adták át. 
Újabb történelmi pillanat következett be az iskola életében 2019. szeptember. 14-én, amikor  nagytiszteletű Kató Béla, az Erdélyi Református Egyházkerület püspöke és Mátéfi István, az iskola igazgatója együttműködési megállapodást írtak alá az iskola tanári szobájában. A megállapodás értelmében az iskola vezetősége és nevelőtestülete vállalja az egyházkerület vezetőségével, Tanügyi Osztályával és Református Pedagógiai Intézetével való együttműködést, jó gazdaként használja és tartja karban az egyház tulajdonában levő épületet. 