***Székelyvásárhelytől Marosvásárhelyig
A romániai magyar kisebbség története és hagyományai országos tantárgyversenynek 2023-ban otthont adó Marosvásárhely Maros megye közigazgatási központja és egyben legnépesebb városa. Az egykoron Székelyvásárhelyként ismert település az Erdélyi-medence központi részén, a Mezőség és a Küküllők dombvidékének találkozásánál jött létre, a Székelyföld északi peremén. Kialakulásában fontos szerepet játszott a Maros folyó, amelynek közelsége biztosította az emberi közösségek fennmaradáshoz elengedhetetlen vízellátást, Ezenkívül a Mezőség, Szászrégen, Segesvár és Kolozsvár irányából érkező útvonalak kereszteződése megteremtette azokat a gazdasági feltételeket, amelyeknek köszönhetően a város felvirágzott.
Vásárhely, ahogy a város lakói nevezik saját településüket, hosszú és gazdag történelmi múltra tekint vissza. A város területén megtalálhatóak újkőkori, rézkori és bronzkori települések nyomai. Ezek a települések főleg a mai Vár területén jöttek létre, kihasználva a Maros árterületét uraló dombok által nyújtott biztonságot. Az ókorban ugyanitt jöttek létre kisebb-nagyobb települések, amelyeknek lakói az évszázadok során a szkíták, trákok, kelták, dákok, rómaiak és gótok közül kerültek ki. A népvándorlás időszaka sem szakította meg ezt a hagyományt, ebből a zavaros időszakból is sikerült régészetileg bizonyítani emberi települések nyomainak létezését a mai Vásárhely területén.
A honfoglalás utáni időszakokból Marosvásárhely területén a régészek egy Árpád-kori falu létezésének nyomait tárták fel, amelyek lakói minden bizonnyal a magyarsághoz köthetőek. Erre a lakosságra telepedtek rá a XII. század második felében megérkező székelyek, akik egy már meglévő településrendszert vettek át a számukra kialakított Marosszéken. Tehát Marosvásárhely, mint város története a XI–XIII. századok között kezdődik. Az első írott forrásokban Novum Forum Siculorum, vagyis Új Székelyvásárhely névvel említik meg. A név utal arra, hogy a lassan mezővárossá fejlődő településen vásárokat tartottak, és megtelepedtek a kézművesek is, akik számbeli növekedésüknek köszönhetően céheket alapítottak. Az első ismert céhkivátságlevél 1493-ból származik, és a mészárosok céhéhez köthető. A város fejlődésében az Árpád-korban miden bizonnyal fontos szerepet játszottak a domonkos szerzetesek, akiknek román stílusban épült kolostora a tatárjárás pusztításainak következtében semmisült meg. A lassan magához térő településen a XIII. század második felében a minorita ferencesek telepedtek meg, akik elkezdték építeni a város egyik jelképének tekintett Vártemplomot gótikus stílusban.
A XIV. században a városfejlődés felgyorsulásának vagyunk tanúi. A mezőváros élén ekkor már bíró állt. A pápai tizedjegyzet tanulsága szerint a Székelyvásárhelyen működő Szent Miklós-templom, amely a mai Bolyai Farkas Elméleti Líceum helyén állt, Székelyföld legjövedelmezőbb plébániája volt. Az ekkor már erődítménnyel is rendelkező város jeletőségét bizonyítja, hogy itt tartanak székgyűléseket és a székely ispán innen állít ki okleveleket. Sőt I. (Nagy) Lajos király is többször megfordult a településen, és a kancelláriája több oklevelet is kiadott a városból.
Mátyás király uralkodása idején Székelyvásárhely, amelyet ekkor a bíró mellett esküdtek is irányítanak, bíráskodási kiváltságokat kapott királytól, annak ellenére, hogy lakói nem mindig voltak hűségesek az uralkodóhoz. Ugyancsak ebből az időszakból származik a legrégebbi ismert, a vásártartási jogot biztosító oklevél is. Ennek értelmében a mezővárosban csütörtökön hetipiacot, valamint évente három országos vásárt tartanak. Ezen kiváltságok bizonyítják a város gazdasági és politikai súlyának további növekedését.
A XVI. század, amely a magyar történelem egyik legviharosabb időszaka, rányomta bélyegét Vásárhely további fejlődésére is. A mohácsi vész és az azt követő polgárháborús időszak bizonytalan időket és pusztítást okoztak Erdélyben is. Az ország három részre szakadása miatt Vásárhely a török fennhatóság alatt kibontakozó Erdélyi Fejedelemség területén találta magát. Többször itt tart országgyűlést a három nemzet, ezeken pedig fontos döntéseket hoznak a Fejedelemség megszervezésével kapcsolatban, például itt választják meg helytartónak Fráter Györgyöt, vagy itt teszik le a hűségesküt a rendek I. Ferdinándnak. A város kiváltságait, a bizonytalan idők ellenére, sikeresen megőrzi, sőt I. Ferdinánd, később Izabella királyné, majd II. János (Zsigmond), Magyarország választott királya is megerősíti ezeket. Báthory Zsigmond erdélyi fejedelem folytatva elődei politikáját, újabb kiváltságokat biztosít Vásárhelynek.
A század politikai eseményeivel párhuzamosan kibontakozó vallási megújulás is rányomja bélyegét Vásárhely fejlődésére. A város lakói csatlakoznak a reformációhoz, nemsokára a Vártemplom is a protestáns felekezetek tulajdonába került. Itt tartják meg 1559-ben a protestáns zsinatot, amelyen elfogadják a kálvini úrvacsora tanát, és elkészítik az első magyar nyelvű református hitvallást. Ezzel párhuzamosan a város 1557-ben befogadta a Sárospatakról menekülő tanárokat és diákokat, az így létrejövő és hamarosan kollégiummá fejlődő református iskolának köszönhetően Vásárhely oktatási központtá vált.
A XVI–XVII. századok fordulóján lezajló hosszú háború sok szenvedést okozott a vásárhelyieknek, de ugyanakkor a fejlődés lehetőségeit is magával hozta. Az ekkor körülbelül 2000 lakosú város Basta tábornok és Mihály vajda zsoldosainak pusztításait kell elszenvedje. A város épületeinek nagy részét felégették a fosztogató zsoldosok, nem kímélve a templomot és az iskolát sem. Ezen pusztítások hatására döntötte el Borsos Tamás főbíró egy kővár építését 1602-ben. Az építkezési munkálatok azonban csak lassan haladtak, így csak a század közepére sikerült felépíteni a Várat. Addigra viszont bekövetkezik a város fejlődésének talán legmeghatározóbb eseménye: 1616. április 29-én keltezett oklevelében Bethlen Gábor fejedelem a szabad királyi városok sorába emeli az oklevél által Marosvásárhelynek nevezett települést. A város megtarthatta régi címerét, megengedik, hogy védművekkel vegye körül magát, saját pecsétet és zászlót engedélyeznek számára. Így lesz Vásárhely az egyetlen székely település, amely megszerezte ezt a rangot.
A Habsburg uralom bevezetésével Vásárhelyt is a császári katonaság szállta meg. A Rákóczi szabadságharc során a vár többször is gazdát cserél, de végül a kurucok szilárdan megvetik a lábukat a városban. Így kerülhetett sor az 1707. április 5. és 21. közötti vásárhelyi diétára, amelyen beiktatták tisztségébe II. Rákóczi Ferencet, az utolsó önálló erdélyi fejedelmet.
 A szabadságharc leverése után az osztrák katonaság kilakoltatta a polgári lakosságot a várból, amelyet katonai erőddé változtattak. Azonban ez nem szakítja meg a város lassú fejlődését, sőt a Királyi Tábla Marosvásárhelyre helyezése 1754-ben csak erősíti ezt a folyamatot.
A felvilágosodás és a reformkor időszakában a város Erdély egyik jelentős kulturális-tudományos központjává fejlődik. Itt alapít nyilvános könyvtárat gróf Teleki Sámuel kancellár, a Teleki Tékát, amely mindmáig Erdély egyik legértékesebb könyvgyűjteményét őrzi. Elég csak a Koncz-kódexre gondolni, amelynek lapjai között egyik középkori magyar nyelvemlékünk, a Marosvásárhelyi sorok és glosszák rejtőznek. Ugyancsak a város falai között lakott és tevékenykedett Aranka György nyelvújító, a polihisztor Bolyai Farkas, valamint a magyar matematika kiemelkedő alakja, Bolyai János is. De itt élt a vásárhelyi városi legendák mindmáig ismert alakja, az ezermester Bodor Péter, aki zenélő kútjával vívta ki magának kortársai és az utókor csodálatát.
A gyorsan polgárosodó Marosvásárhely aktív szerepet játszik az 1848–1849-es forradalomban is. A várost Bem tábornok seregei szabadítják fel az osztrák megszállás alól, és velük együtt megfordult itt Petőfi Sándor is. Ugyancsak innen indult a magyar sereg a végzetes fehéregyházi csata helyszínére is. A szabadságharcot követő megtorlást is kénytelen elszenvedni a város, hiszen itt végzik ki a Makk-féle összeesküvés székely vértanúit.
A kiegyezést követő évtizedek a város virágzását eredményezik. A lakosság száma 50 év alatt négyszeresére nő, tükrözve a gazdasági fejlődés ütemét. Ebben kétségtelenül nagy szerepet játszott Marosvásárhely vasúthálozathoz való csatlakozása, amely 1871-ben valósult meg.
Az igazi virágkor a XX. század első évtizedeiben következik be, dr. Bernády György polgármestersége idején. Az ő vezetése alatt épültek fel azok az épületek, amelyek a mai napig meghatározzák Marosvásárhely központjának térszerkezetét, a szecessziós stílusú Városháza és a Kultúrpalota, Komor Marcell és Jakab Dezső tervei alapján. Ugyancsak ekkor épült számos köz- és tanintézmény. Egyébként Bernády városvezetésének egyik leglátványosabb fejlődése az oktatás területén tapasztalható, hiszen 1914-ben a városban már 28 tanintézmény működött. Ezek közül a legjelentősebbek a Református Kollégium és a Katolikus Főgimnázium, amelyek Bernády polgármestersége alatt új épületekkel büszkélkedhettek. Ugyanakkor a Kultúlpalotában beindult a művészeti oktatás is Erkel Sarolta irányításával, és a városba költözött Kismartonból a katonai alreáliskola is.
Az 1918-as impériumváltás nehéz időket eredményezett a vásárhelyi magyar közösségnek. Az előző időszakokban felállított és a főtér arculatát meghatározó köztéri szobrok és emlékművek eltűntek, helyüket ortodox és görögkatolikus templomok veszik át. A város lakosságának háromnegyedét magyarok alkotják, ennek ellenére csak 1926–1929 között volt a városnak magyar polgármestere ismét Bernády György személyében. A második bécsi döntés következtében 1940–1944 között bekövetkezett a kis magyar világ, amelynek gazdasági és kulturális eredményeit elhomályosítják a háború pusztításai. Az embervesztességek is jelentősek voltak, többek között a deportált zsidó közösség elvesztése okozott pótolhatatlan veszteségeket a település polgári és gazdasági életében.
A kommunista diktatúra bevezetése jelentős változásokat eredményezett Marosvásárhely életében. A város lett a kommunista pártszervezés székelyföldi központja, és innen irányították a térség szocialista típusú átalakítását. 1952-től Vásárhely a Magyar Autonóm Tartomány, majd Maros-Magyar Autonóm Tartomány központja lett. Számos magyar kulturális-oktatási intézmény jött létre a városban, mint például a Székely Színház (ma Állami Színház), a Filharmónia, a Székely Népi Együttes (ma Maros Művészegyüttes), vagy a Marosvásárhelyi Orvosi és Gyógyszerészeti Egyetem. Majd az 1968-as közigazgatási átrendezés következtében Vásárhely egy kisebb régió, Maros megye központja lesz.
A szocialista időszakban jelentős gazdasági beruházásokat hajtottak végre a településen, többek között ekkor épült a vegyipari kombinát is, amely mind a mai napig gondoskodik a város és a környék levegőjének szennyezéséről. Az erőltetett iparosítás a város demográfiai képét is átalakította, a magyar lakosság aránya Vásárhelyen folyamatosan csökkent ebben az időszakban.
Az 1989-es rendszerváltást követően a város az erdélyi magyar közösség politikai-kulturális szerveződésének egyik központja lett. De ezzel párhuzamosan felszínre kerültek azok a elfojtott ellentétek is, amelyek a városban lakó különböző etnikumok között húzódtak, és ezek az ellentétek a fekete március eseményeiben teljesedtek ki. Ezek a márciusi történések még hosszú ideig rányomták bélyegüket a magyar és román közösségek kapcsolatára és a város demográfiai fejlődésére.
Ma Marosvásárhely egy lassan fejlődő, csendes, közepes méretű erdélyi település, amely jelenleg is a legnagyobb magyar lakossággal rendelkező romániai város.