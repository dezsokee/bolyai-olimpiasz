***Kedves versenyző diákok, tisztelt felkészítő kollégák, és nem utolsó sorban kedves szervezők!
Mindenekelőtt gratulálni szeretnék mindenkinek az elvégzett munkához és az eddig elért eredményekhez, hiszen egy tantárgyverseny országos fordulójáig eljutni nem kevés extra befektetett időt és munkát feltételez mind a diákok, mind az őket felkészítő pedagógusok részéről. És nem, ez esetben eszemben sincs azzal a mindenki által unalomig ismert szólammal folytatni, hogy itt már eleve mindenki győztes és nem szükséges az eredményekkel foglalkozni, hiszen mindannyiunk számára egyértelmű: egy verseny azért verseny, hogy azt valaki megnyerje, versenytársai pedig lemaradjanak – ilyen a dolgok természete. 
Sőt, alkalomhoz illően azt is mondhatnám: a történelem erre is megtanít minket. Történelmünk hősei hol győztesen kerültek ki egy helyzetből, hol elbuktak egy másikban, és nem ettől váltak hősökké és példaképekké, amiért érdemes róluk tanulni, érdemes őket jobban megismerni. Hanem sokkal inkább azért, mert, ha vesztettek, akkor is képesek voltak felállni, és új tapasztalatokkal gazdagodva tovább végezni azt a munkát, amire rendeltettek. Úgy gondolom, hogy ez az igazi siker kulcsa a mindennapi életben is, úgyhogy sikeretek máris garantált, még ha a végén nem is mindegyikőtök állhat a dobogó legfelső fokára. 
Külön öröm számomra, hogy évről-évre ilyen sokan jelentkeznek erre a megmérettetésre, mivel nagyon fontosnak tartom nemzeti történelmünk tanulmányozását és beható ismeretét. De nemcsak azért fontos, mert illik ismerni múltunk eseményeit és kiemelkedő személyiségeit, nemcsak azért, mert ez is része nemzeti kultúránknak, hanem azért is, mert, ahogy Friedrich Nietzsche XIX. századi német filozófus fogalmazott: „Valamely tény, egy mű minden kornak és minden új típusú embernek új hangon beszél. A történelem mindig új igazságokat mond.” Úgy hiszem, hogy napjaink egyre gyorsuló ütemben változó világában különösen fontos, hogy erős identitással és nagyon pontos morális iránytűvel rendelkezzünk, mert ezek nélkül bizony könnyű eltévedni az élet kihívásai között. Ennek egyik kulcsa pedig pontosan az, hogy mindig legyenek, akik az új igazságokat keresik és feltárják számunkra. Remélem, hogy közületek is kikerülnek majd olyan történelem-szerető emberek, akik a maguk rendjén ezt a nehéz, de áldásos munkát örömmel fogják végezni. 
Ezekkel a gondolatokkal szeretnék mindenkinek jó hangulatú, izgalmas és eredményes versengést kívánni, a szervezőknek pedig köszönöm az időt, a türelmet és az áldozatos munkát, amit az országos tantárgyverseny megszervezéséért és lebonyolításáért vállaltak. 
***Kallos Zoltán, államtitkár