Liceul Teoretic „Bolyai Farkas” este un liceu teoretic cu predare în limba maghiară din Târgu Mureș, continuator al tradițiilor Schola Particula, înființată în cetatea din localitate în anul 1557 și al Colegiului Reformat care a luat ființă cu primirea profesorilor și studenților izgoniți din Sárospatak la începutul secolului al XVIII-lea. Instituția este una din cele mai vechi școli din Ardeal, de-a lungul timpului școala a suferit reorganizări și transformări. Clădirea liceului se află în Piața Bolyai și a fost construită în mai multe etape. Mai întâi, între 1802-1803, a fost construit un corp al clădirii, apoi în 1871 este ridicat al doilea corp, iar între anii 1908-1909 a fost construit corpul principal al clădirii actuale în stil secession după planurile arhitectului Sándor Baumgarten⁠.

***Istoric
Adunarea stărilor privilegiate de la Cluj la 25 noiembrie 1556 a hotărât predarea a două clădiri pentru înființarea unor școli la Cluj și Târgu Mureș. În anul 1557 dieta transilvană la Alba Iulia a urgentat înființarea școlilor. Regina Izabella era de acord cu cedarea celor două clădiri pentru înființarea școlilor. Așezământul instructiv-educativ numit Schola Particula și-a deschis poarta în anul 1557 într-o clădire aflată în imediata apropiere a Bisericii reformate din Cetate. În anul 1557 este menționată existența unei biblioteci lângă Schola Particula reformată, prima școală de acest fel de pe cuprinsul României. 
În 1718 au fost primiți în școală elevii colegiului din Sárospatak alungați în urma conflictelor religioase cauzate de răspândirea Reformei religioase si a contrareformei. Totodată, în acest a devenit instituție de învățământ superior primind numele de „Colegiul Reformat”. Printre disciplinele studiate se număra teologia și filozofia. Din 1797 se studiază și dreptul, filologia și științele naturii.
Guvernatorul Sámuel Teleki în timpul petrecut la Viena a planificat dezvoltarea bibliotecii școlii ca o mare bibliotecă europeană. Aici au fost acumulate nenumăratele cărți și materiale tipărite de pe moșiile de pe întrega Vale a Mureșului. În anul 1802, după ce fondul de carte a fost îndeajuns de bogat, biblioteca a deschis porțile în mod oficial și era declarată bibliotecă publică. La începutul secolului biblioteca număra peste 38.000 de volume. Printre materiale găzduite de bibliotecă se regăsesc Catechismul românesc, tipărit în latină în anul 1648, precum și un manual de logică scris de János Apáczai Csere.
La 4 mai 1804, profesorul Farkas Bolyai a ocupat catedra de matematică. Epoca Bolyai a colegiului s-a culminat prin activitatea fiului său, matematicianului János Bolyai, fondatorul geometriei neeuclidiene. Rezultatul cercetărilor sale le-a publicat, ca o anexă, intitulată Appendix, la tratatul tatălui său, Farkas Bolyai, Tentamen juventutem studiosam... din 1832. Această operă, ca și concepția sa, reprezintă un moment crucial în dezvoltarea geometriei moderne. 
Bibliotecarul Colegiului Reformat din Târgu Mureș, József Koncz a găsit un codex în anul 1860 pe podul unei clădire anexă ale Castelului Rhédey folosită de angajații familiei. József Koncz și-a recunoscut vechimea manuscriptului care se datează din partea doua a secolului al XIV-lea și a transportat în biblioteca Colegiului. După naționalizarea fondului de cărți, volumul a fost transportat în Biblioteca Teleki. Aici Elek Farczády⁠ cu ajutorul lingvistului Attila Szabó T.⁠  au identificat un text cu 55 de cuvinte în limba maghiară care constituie al șaselea monument de limbă maghiară. Acest text este cunoscut sub numele de Rândurile târgumureșene, iar codexul în latină în cadrul lingviștilor poartă numele lui Koncz.  
În 1948 datorită naționalizării instituților de educație aflate în proprietatea cultelor religioase din România, Colegiul Reformat a fost transformat în liceu de stat cu numele Liceul Maghiar de Băieți nr. 2 care din 1952 continua activitatea sub numele de Liceul Maghiar de Băieți „Iosif Rangheț”.
În 1957 cu ocazia aniversării patru sute de ani de la fondarea Colegiului Reformat din Târgu Mureș, liceul a preluat numele fostului său profesor de matematică Farkas Bolyai și a fost dezvelit Monumentul celor doi Bolyai în piața din fața clădirii principale.  
Datorită faptului că ideile Revoluției ungară din 1956 au prins rădăcini și în România, puterea a căutat soluții pentru dizolvarea instituțiilor ce aparțineau comunității maghiare. Astfel, în anul școlar 1960/1961, Liceul Bolyai a fost transformat în liceu mixt fiind aduse clase de la Liceul Papiu cu limbă de predare română. Această perioadă a fost caracterizată de decizii precum interzicerea folosirea culorii verzi în ornamente, a orgii din Sala Festivă, a clopoțelului tradițional, a fost închis muzeul liceului și au fost îndepărtate inscripțiile, respectiv plăcile comemorative din marmură. 
Ca urmare a revendicărilor formulate după revoluția din 1989 de comunitatea maghiară, în 20 ianuarie 1990 a fost luată decizia ca în noul an școlar din 1990/1991 să fie făcute mutări de clase între liceele Alexandru Papiu Ilarian și Bolyai Farkas în așa fel încăt în cele două instituții să fie o singură limbă de predare. Decizia a fost urmată de protestul unor părinți și de un marș pașnic de solidaritate organizată de comunitatea maghiară, iar evenimentele ulterioare au generat conflictul interetnic din 1990. Decizia inițială a fost pusă în practică abia în 2005 de când liceul funcționează cu limba de predare exclusiv în maghiară. 
În 2018 a început o amplă restaurare a clădirilor liceului. Lucrările de restaurare au fost terminate în octombrie 2022.  